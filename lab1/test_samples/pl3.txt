San Escobar (pełna nazwa Ludowo-Demokratyczna Republika Świętego Escobara, hiszp. República Popular Democrática de San Escobar) – państwo położone w Ameryce Północnej. Ogłosiło niepodległość 10 stycznia 2017 roku. Jako pierwsza jego suwerenność uznała Polska – dziś największy sojusznik tego latynoskiego państwa. To właśnie Witold Waszczykowski dumnie oznajmił, że na mapie pojawił się San Escobar.
Jego stolicą jest malownicze miasto Santo Subito.
Kraj ten znajduje się w stanie wojny z Saint Kitts i Nevis. Prezydent SKiN miał czelność powiedzieć, że Waszczykowski miał na myśli jego wyspę. San Escobar uznał to za prowokację, na którą odpowie wojną.
Polskim ambasadorem w San Escobar jest znany polski biznesmen Stefan Siarzewski, a konsulem Krzysztof Wąski.

Początkowo była to hiszpańska kolonia San Witoldos, ale w 1990 roku prawo do wyspy wykupił Pablo Escobar. W tym samym roku prezydent kraju spotkał się z Lechem Wałęsą. Niestety, polityka zagraniczna Aleksandra Kwaśniewskiego nie objęła walki o niepodległość San Escobar. Kraj uzyskał niepodległość 10 stycznia 2017 roku, po tajnym spotkaniu Witolda Waszczykowskiego z kończącym kadencję Obamą.
11 stycznia 2017 roku San Escobar został członkiem ONZ. W tym samym dniu poparł kandydaturę Polski do Rady Bezpieczeństwa. Państwo obiecało także uruchomić loty z lotniska Chopina (a w przyszłości także z Radomia) do San Escobar, jak i nawiązać współpracę z Katolickim Uniwersytetem Lubelskim w Lublinie i Wyższą Szkołą Kultury Społecznej i Medialnej w Toruniu. W planie jest także dwustronne zniesienie wiz pomiędzy państwami.
12 stycznia Pablo Escobar dobrowolnie oddał władzę w ręce Leôncio Almeidy.
14 stycznia San Escobar zaoferował Polsce nowoczesne śmigłowce wojskowe Desperados, wyposażone w rakiety Jalapeno. W tym samym dniu Paulina Młynarska wydała singel Słodki Presidente. Tytułowa piosenka mówi o przyjaźni pomiędzy narodami. Minister Zeta Jones poinformowała, że San Escobar postara się o miejsce Europejskiej Unii Nadawców, by móc wystawić swojego reprezentanta w Konkursie Piosenki Eurowizji i by móc przyznać 12 punktów reprezentantowi Polski.
15 stycznia San Escobar włączył się w zbiórkę pieniędzy w ramach Wielkiej Orkiestry Świątecznej Pomocy. W specjalnym orędziu wyemitowanym o godzinie 8 czasu lokalnego prezydent Leôncio Almeida nawiązał do słynnej wypowiedzi Jurka Owsiaka: Dzielny naród San Escobar wspiera przyjaciół z Polski. Ty też możesz! WOŚP gra na całym świecie i o jeden kraj dalej!. Para prezydencka wystawiła paczkę kawy, którą wylicytowano za 610 zł.
